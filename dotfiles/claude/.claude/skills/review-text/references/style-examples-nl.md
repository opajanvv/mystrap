# Jan's Nederlandse schrijfvoorbeelden

Dit zijn voorbeelden van Jan's Nederlandse schrijfstijl. Gebruik ze om toon, zinsopbouw, humor en stem te begrijpen bij het reviewen van Nederlandse tekst.

---

## Over-pagina

Hallo, ik ben Jan van Veldhuizen.

Van ponskaarten tot AI - zo zou je mijn loopbaan wel kunnen samenvatten. In de jaren zeventig studeerde ik wiskunde in Leiden, en ben toen verslingerd geraakt aan computers. Die studie is nooit afgemaakt, maar de computers zijn nooit meer uit mijn leven verdwenen.

Ik vond een baan als programmeur, en zo werd mijn hobby mijn baan. De afgelopen ruim dertig jaar werkte ik als ontwikkelaar en software-architect bij Onguard en sinds april 2025 ben ik met pensioen. Terug van carriere naar hobby.

De afgelopen jaren was ik online bekend als "PapaSmurf", mijn bijnaam op m'n werk. Maar met mijn pensioen heb ik die periode afgesloten. Ik ben Jan, "Opa Jan" voor mijn kleinkinderen.

Thuis is er van alles geautomatiseerd, van lampen tot luxaflex. Ik heb een flinke computer staan waarop van alles draait, een "homelab", zoals dat in de hobbywereld heet. Ik experimenteer met van alles en blijf nieuwe programmeertalen leren. Ik volg de ontwikkelingen rond AI op de voet en geef daar zo nu en dan lezingen over.

Daarnaast speel ik orgel in kerkdiensten en houd ik van vreemde talen. Ik kan urenlang bladeren in woordenboeken en grammatica's. Mijn belangstelling voor talen is een tikje wiskundig: ik houd meer van grammatica dan van literatuur of cultuur. Met mijn vrouw maak ik graag lange wandel- of fietstochten; zo fietsten we in 2022 van huis naar Santiago de Compostela.

Over deze website: dit is uiteraard ook een hobbyproject, en hij draait vanzelfsprekend op mijn homelab thuis. Op mijn blog ben ik van plan om drie soorten stukjes te schrijven:

- Allerlei tech-dingetjes (in het Engels)
- Leuke of interessante dingen die ik vind op taalgebied (vaak in het Nederlands)
- Af en toe een losse mijmering

Het wordt dus een mix van Engels en Nederlands, en in een enkel geval zelfs Esperanto.

Leuk dat je er bent, laat gerust iets van je horen.

---

## Blog: Veelzijdig

Ik kocht pas een nieuw pak printerpapier. Althans... ik dacht dat het printerpapier was. Maar het bleek *veelzijdig* papier te zijn!

Ze bedoelen waarschijnlijk dat je het ook voor andere dingen dan printen kunt gebruiken. Vliegtuigjes vouwen, bijvoorbeeld.

Maar in het kader van mijn printer dacht ik... Veelzijdig! Wow. Tot nu toe print ik hooguit *twee*zijdig.

Wiskundig gezien is het papier natuurlijk wel veelzijdig. Zeszijdig, om precies te zijn. In feite is elk vel een blok van 297mm lang, 210mm breed en 0.09mm hoog. Ruim 5,5 kubieke millimeter.

---

## Blog: Wie ziet dat nou?

Ik heb leuke sokken. Er staat 'Opa' op. Bovenaan...

Is het je ooit opgevallen dat logo's en teksten vaak bovenaan de sok staan?
Op het stukje sok dat onder je broekspijp verdwijnt!

Wie heeft dat bedacht? Iemand heeft een logo of tekst voor een sok ontworpen, kleuren gekozen, het laten produceren... en uiteindelijk verdwijnt het onder broekspijpen.

Alleen als ik ga zitten en mijn benen over elkaar sla, komt het tevoorschijn. Even. En daarna verdwijnt het weer.

Zou dat de bedoeling zijn? Een beetje zoals een tatoeage op een plek die alleen zichtbaar wordt als je je uitkleedt. Voor intimi. Maar dan houd je niet je sokken aan...

Nogal zinloos dus.

---

## LinkedIn post: AI-bubbel (argumentatief, meerdere paragrafen)

Ik herken dit wel.
Als zelfs Alexander Klöpping zijn eigen applicaties gaat schrijven dan is het beroep van programmeur passé. De programmeurs zitten binnenkort naast de mandvlechter en de klompenmaker in de marktkraam met oude ambachten.

Echt? Ik vraag het me soms af.

Ik zit zelf ook in die AI-bubbel. Ik houd de ontwikkelingen bij, duik enthousiast in alle nieuwe mogelijkheden, en heb regelmatig diezelfde 'oh-shit-ervaring' waar Alexander het over heeft. Maar tegelijkertijd leeft het grootste deel van de mensen compleet buiten die bubbel. Die gebruiken ChatGPT als veredelde zoekmachine en zijn verbaasd dat de antwoorden vaak niet kloppen. "Hij weet niet eens dat..."

Nee. Binnen de bubbel weten we dat je moet leren hoe je die tools gebruikt. Voor wie binnen de bubbel zit is het oh-shit-moment echt. AI-agents die autonoom taken uitvoeren, code schrijven, rapporten genereren, theaterboekingen doen en betalen. Dat werkt, en het werkt goed. Maar dat gevoel van urgentie zit alleen binnen die bubbel. Daarbuiten gaat het leven gewoon door. Mensen doen hun werk zoals ze dat altijd al deden. Ze horen wel eens iets over AI en verbazen zich misschien over de dingen die Alexander bij Eva laat zien. Meer niet.

Ik twijfel dus wel eens. Zijn wij, de minderheid in de bubbel, de kleine groep die ziet wat de rest van de wereld nog niet ziet? Of is het juist door die bubbel dat we het grote plaatje vertekend zien? En dan heb ik het niet eens over de delen van de wereld waar technologie überhaupt geen grote rol speelt.

---

## Krantenreactie: Trouw (opiniestuk, compact betoog)

Fantastiese spelling

Er zijn talen met een strikt fonetische spelling (Fins, Spaans), en die talen werken prima. Waarom dan verschil maken tussen 'leider' en 'lijder'? Er zijn genoeg gelijkklinkende woorden die we niet door spelling onderscheiden. Als iemand zegt 'wij zagen bomen', dan zal doorgaans uit de context de betekenis duidelijk zijn. De tijt die we nu in het onderwijs aan de dt-kwestie besteden, kan dan voor belangrijker zaken gebruikt worden, ja tog?

---

## LinkedIn post: a.s.r. (formaat-satire)

Beste relatiebeheerder van a.s.r.,

Als relatiebeheerder weet je hoe belangrijk het is dat je je verdiept in je (potentiele) klanten. Dat je weet wie ze zijn. Zodat je weet hoe je ze het beste kunt benaderen. En of het zin heeft om die persoon of dat bedrijf een marketingboodschap te sturen.

Dan kijk je even naar hun profiel en denk je: hé, een gepensioneerde, die ga ik interesseren voor een pensioenregeling! Zijn bedrijf heet "Opa Jan's Homelab", dat is vast een bedrijf met veel werknemers.

Briljant!
